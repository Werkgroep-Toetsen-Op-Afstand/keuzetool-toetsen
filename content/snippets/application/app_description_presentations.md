Vaak wil men niet alleen kennis toetsen, maar ook toepassingsvaardigheden, en inzicht (analyseren, synthetiseren en evalueren). Bij toepassen moeten studenten eerder verkregen informatie kunnen hanteren in een andere situatie dan deze was geleerd (Van Berkel, 1999, p.16); denk bijvoorbeeld aan een opgave als ‘Bereken de standaarddeviatie van de volgende getallenreeks.’ Andere voorbeelden van toepassingsvaardigheden zijn het houden van een adviesgesprek of diagnosegesprek, of het werken met beroepsgerelateerde software (denk aan het uitvoeren van analyses in SPSS, het maken van een bouwtekening in AutoCAD of het werken met diagnosesoftware). Bij analyseren moeten studenten onderscheid kunnen maken tussen verschillende feiten, opinies, veronderstellingen, hypotheses of conclusies (Van Berkel, 1999, p.17); denk aan een toetsvraag als ‘Verklaar de oorzaak van de Eerste Wereldoorlog’. Bij synthetiseren wordt van studenten gevraagd dat ze iets unieks of origineels maken (Van Berkel, 1999, p.17); een voorbeeld hiervan is de opdracht om een ontwerp te maken voor een elektrische auto. Bij evalueren moeten studenten de merites kunnen aangeven van methoden, ideeën, personen of producten ten opzichte van een bepaald doel (Van Berkel, 1999, p.17); denk aan een opdracht als ‘Vergelijk het Nederlandse en het Amerikaanse onderwijsstelsel op het aspect van kansengelijkheid.’