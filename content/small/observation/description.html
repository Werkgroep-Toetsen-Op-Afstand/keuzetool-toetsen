---
title: "Beschrijving"
icon: /icons/why-do-this.png
menuicon: /icons/why-do-this-menu.png
date: 2020-07-31T11:05:44+02:00
expandable: false
instructions: false
weight: 1
---

<script src="/assessment-selection-tool/rmarkdown-libs/header-attrs/header-attrs.js"></script>


<p>Bij fysieke handelingen gaat het om de vaardigheid van een student in specifieke (beroeps)taken; hierbij kan bijvoorbeeld worden gedacht aan klinische handelingen, lesgeven of optreden in een voorstelling. Hoewel deze handelingen vaak op een specifieke locatie moeten worden uitgevoerd (zoals een voorstelling in een theater of een handeling die op de stageplek plaatsvindt), kan de beoordeling wel plaats- en tijdsonafhankelijk plaatsvinden. Wanneer het niet mogelijk of te tijdrovend is voor de beoordelaar om op locatie aanwezig te zijn, dan kan de beoordelaar toch live meekijken met behulp van videoconferencing of live streaming. De beoordeling is dan plaatsonafhankelijk, maar niet tijdsonafhankelijk. Om handelingen vanuit verschillende hoeken te kunnen observeren is het nodig om meerdere camera’s op te zetten, of iemand die wel op locatie aanwezig is rond te laten lopen met een mobiel apparaat met camera.</p>
<p>Er kan ook gekozen worden voor een beoordeling die zowel plaats- als tijdsonafhankelijk is, door een video-opname te maken die de beoordelaar op een zelfgekozen moment kan bekijken. Opnames kunnen een beoordeling door een tweede beoordelaar of een medestudent voor peerfeedback ook vergemakkelijken.</p>
<p>Het afnemen van een dergelijke toets op afstand is geschikt voor deze schaal. De opnames kunnen individueel worden gemaakt of in groepen. Bij handelingen die op individueel niveau plaatsvinden hoeft er maar één persoon in beeld te zijn en is het goed mogelijk om duidelijke video-opnames te maken. Handelingen die in groepen plaatsvinden, zoals een theatervoorstelling, kunnen op deze manier efficiënt worden beoordeeld door iedereen in beeld te brengen.</p>
