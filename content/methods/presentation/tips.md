---
title: "Tips"
icon: /icons/tips.png
date: '2020-07-31T11:05:44+02:00'
menuicon: /icons/tips-menu.png
expandable: no
instructions: no
weight: 4
---

*	Het kan praktisch zijn om de studenten hun presentaties op te laten nemen. Zo kunnen deze achteraf teruggekeken worden, bijvoorbeeld door de beoordelaar zelf bij twijfelgevallen, of door een tweede beoordelaar. Ook voor de student kan het leerzaam zijn om de opname zelf of samen met de beoordelaar terug te kijken, om te reflecteren op de presentatie of om de beoordeling te bespreken.

*	Faciliteer het oefenen van een onlinepresentatie door het inroosteren van een online bijeenkomst waarin studenten onderling kunnen oefenen. Zorg ervoor dat het beoordelingsformulier beschikbaar is en laat studenten elkaar feedback geven aan de hand van het beoordelingsformulier. Door het geven van peerfeedback leren studenten ook veel over de eigen prestatie, het stimuleert hun zelfbeoordelingsvermogen en ze doen inspiratie bij elkaar op. Zie [deze publicatie van Inholland voor meer informatie over het organiseren van peerfeedback](https://www.inholland.nl/media/18717/inh_factsheet-peerreview_a4-nl-digitaal.pdf).

*	Feedback kan ook verwerkt worden in de ondertiteling van een opgenomen video. Hierdoor ziet de student precies op welk gedrag de feedback van toepassing is. Deze optie is onder andere beschikbaar in YouTube en in Microsoft Teams.

*	Studenten kunnen hun presentatie/pitch ook zelf vooraf opnemen. Voor studenten met faalangst kan dit soms een uitkomst zijn. Een voordeel hiervan is ook dat studenten andere mogelijkheden hebben om creativiteit te tonen. Een nadeel is dat interactie met het publiek en de docent tijdens het afspelen van het filmpje niet mogelijk is. Daarom is het aan te raden om na het afspelen van de opname alsnog tijd in te plannen voor het (online) beantwoorden van vragen en het geven van feedback. Een ander nadeel kan zijn dat andere vaardigheden (bijvoorbeeld video editing) onbewust een rol gaan spelen in de beoordeling. 

*	Bij formatieve toetsen kunnen voor de beoordeling ook medestudenten ingezet worden.

*	Met een presentatie kunnen, naast kennisproductie, ook mondelinge en presentatievaardigheden worden getoetst.

*	Een presentatie kan tevens dienen als een overzicht of samenvatting van een project, in plaats van een langer verslag, waardoor dit minder nakijktijd kost. Een ander voordeel is dat de mogelijkheden tot frauderen zeer beperkt zijn. Hoewel dergelijke toetsvormen traditioneel gezien vaak op locatie plaatsvinden, kunnen overwegingen omtrent tijd, geld en ruimte (voor zowel de opleiding als de studenten) ertoe leiden dat een dergelijke toets op afstand wordt afgenomen.

*	Voor een student kan een online presentatie als afronding van een scriptieproces of een afstudeerstage onpersoonlijk overkomen. Het doet niet altijd recht aan de inspanning die geleverd is. Bij dit soort gelegenheden heeft een afname op locatie duidelijk de voorkeur boven een online afname.

*	Kijk of je kunt bijdragen aan een feedbackcultuur, bijvoorbeeld door een deel van de toetsen een formatieve in plaats van een summatieve functie te geven en door gebruik te maken van peerfeedback. Lees hier meer over in het boek [Toetsrevolutie](https://toetsrevolutie.nl/wp-content/uploads/2018/05/Toetsrevolutie-Naar-een-feedbackcultuur-in-het-hoger-onderwijs-WEB.pdf).
