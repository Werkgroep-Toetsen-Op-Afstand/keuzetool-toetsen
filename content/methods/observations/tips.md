---
title: "Tips"
icon: /icons/tips.png
menuicon: /icons/tips-menu.png
date: 2020-07-31T11:05:44+02:00
expandable: false
instructions: false
weight: 4
---

*	Door voorafgaand aan een (online) observatie een aantal voorbeeldopnames (bijvoorbeeld eerder ingeleverde opnames) met bijbehorende ingevulde beoordelingsformulieren te verstrekken aan de studenten, is het voor de student duidelijker wat er verwacht wordt, zowel inhoudelijk als – in het geval van toetsen op afstand – wat betreft de opname. Ook kan de student dan de eigen prestatie vergelijken met de opname om te evalueren of de handeling voldoende beheerst wordt.

*	Je kunt de studenten ook vragen of zij een opgenomen (online) observatie willen delen waarin een (deels) mislukte handeling was uitgevoerd. Dat biedt aanknopingspunten voor zowel de student zelf als voor medestudenten om te leren van fouten.

*	Faciliteer het oefenen van de handeling door het inroosteren van een fysieke of online bijeenkomst. Zorg ervoor dat het beoordelingsformulier beschikbaar is en laat studenten elkaar feedback geven aan de hand van het beoordelingsformulier. Door het geven van peerfeedback leren studenten veel over de eigen prestatie, het stimuleert hun zelfbeoordelingsvermogen en ze doen inspiratie bij elkaar op. Zie [deze publicatie van Inholland voor meer informatie over het organiseren van peerfeedback](https://www.inholland.nl/media/18717/inh_factsheet-peerreview_a4-nl-digitaal.pdf).

*	Vraag de student bij een vooraf opgenomen observatie aan te geven op welk (deel)aspect ze in ieder geval graag feedback zouden willen krijgen. Dit bevordert het zelfsturend vermogen.

*	Geef direct na afloop van de (online) observatie en (ruim) voor het delen van het cijfer feedback aan de student. Dit is het moment waarop dit het best geïnternaliseerd wordt.

*	Soms vormt de observatie een afsluiting van een langdurig leerproces, bijvoorbeeld als het gaat om een voorstelling, een complexe handeling of het oplossen van een probleem. Een online observatie kan dan onpersoonlijk overkomen en doet niet altijd recht aan de inspanning die geleverd is. Het is goed dit mee te nemen in de afweging voor online observatie of observeren op locatie.

